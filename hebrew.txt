|כשלירי היתה בת שלוש היא רצתה להתחפש לליצנית.

אבא ואמא התחילו בהכנות חודש לפני החג. הם תפרו אוברול צבעוני, קנו פאה עם שיער מתולתל כתום פרוע, מצאו נעליים גדולות של סבא והכינו אף גדול ואדום מספוג.

בבוקר החג לירי התעוררה מוקדם, לבשה את התחפושת ונתנה לאמא לצייר לה על הפנים חיוך גדול.

ואז הוליכו אותה בגאווה אל המראה. היא מיד פרצה בבכי מבוהל שלא הפסיק עד שהורידו לה את הבגדים, זרקו את האף לפח ושטפו את הפנים עד שחזרו להיות )כמעט( כרגיל.

באותו פורים לירי הלכה לגן עם מכנסיים כחולים, נעלי ספורט וחולצה עם הדפס של פרח.

כשהיתה בת ארבע לירי רצתה להתחפש לאבירה. אבא ואמא שיתפו אותה בכל פעם שהכינו אביזר חדש לתחפושת שלה. היא התרגשה לראות את המגן המקושט, את הקסדה המבריקה ואת חרב העץ הגדולה.

בבוקר פורים לירי התעוררה מוקדם, לבשה את החליפה השחורה, חבשה את הקסדה והחזיקה את המגן והחרב. אחרי שתי דקות פרצה בבכי. החליפה גירדה לה, הקסדה דקרה לה בראש והחרב היתה כבדה מדי.

היא הלכה לגן עם חצאית צהובה, חולצה תכלת וסנדלים.

בכיתה ב לירי רצתה להתחפש לחד-קרן. תפרו לה שמלה לבנה, קנו טייץ לבנים ואפילו נעלי בובה לבנות במיוחד לפורים. בבוקר החג אמא הרכיבה ללירי את הקשת לשיער עם הקרן הגדולה והצבעונית וציירה לה שתי קשתות צבעוניות על כל אחת מהלחיים.  

לירי לא חיכתה הרבה עד שפרצה בבכי ודרשה להוריד את הקרן המעצבנת, לפשוט את הטייץ החמים ולשפשף במים את הקשתות הצבעוניות מהלחיים שלה.

באותו יום הלכה לבית הספר עם גינס ונעלי ספורט. היא הסכימה ללבוש את החולצה עם הדפס החד קרן.

ובכל שנה כל הילדים וההורים והמורים שואלים אותה: ״למה התחפשת״ ולירי עונה: ״התחפשתי לילדה רגילה״. וזאת בדיחה שאחרי שמונה-תשע שנים כבר לא הכי מצחיקה.

אז זהו, השנה זה לא יקרה. לירי הודיעה לכולם הרבה לפני פורים שהפעם היא לא מתחפשת. לא צריך להכין, לתפור, לגזור ולמדוד. ואז לזרוק.

אבא ואמא הנהנו בהבנה וגם בהקלה. הפעם לירי החליטה מראש כמו ילדה גדולה. לא יהיו בכי וצעקות בבוקר פורים.

אבל ככל שהחג התקרב החברות שלה בכיתה לא הפסיקו לשאול: ״למה את מתחפשת״

רוב הילדים והילדות בכלל לא גילו לחברים שלהם למה הם מתכוונים להתחפש. הם רצו שזאת תהיה הפתעה. אבל ללירי לא היה אכפת לענות לכל מי ששאלה: ״אני מתחפשת לילדה רגילה״.

מה שהיה מוזר הוא שלמחרת שוב שאלו אותה. ואפילו אותן חברות. ״למה את מתחפשת״ ולירי היתה קצת מתעצבנת: ״אמרתי לך כבר אתמול לילדה רגילה״

״אוי, שכחתי,״ היתה אומרת החברה ולפעמים גם שואלת אותה את אותה שאלה למחרת. כאילו זה בלתי נתפס שילדה בכיתה ד לא תרצה להתחפש.

צפרדע

השבוע לפני פורים לא היה שבוע רגיל בבית הספר. ביום אחד הכינו אוזני המן, ביום אחר קישטו את הכיתה ואז, ביום רביעי אחד

ביום רביעי התעוררה לירי בבוקר ואמרה לאמא שלה שזה יום פיגמות בבית הספר. כל הילדים והמורים באים בפיגמה.

״בסדר,״ אמרה אמא, ״אז כולם יהיו בפיגמות ואת לא. לא קרה כלום.״

אבל לירי הפתיעה: ״נראה לי שדווקא כן אלך עם פיגמה. זאת לא בדיוק תחפושת.״

״את בטוחה״ שאלה אמא ולירי אמרה שכן.

היא בחרה בפיגמה הכי מצחיקה שלה. מין אוברול ירוק עם כובע של צפרדע. היא אפילו נעלה נעלי ספורט בצבע צהוב זרחני שדודה תמר קנתה לה ואף פעם לא העזה ללכת איתן כי הן כל-כך בולטות.

״יאללה, אנחנו מאחרות,״ אמרה אמא, ״אבא כבר יצא ואני עוד צריכה להגיע היום לפגישה באשדוד,״ ושתיהן רצו למכונית.

כבר הרגישו אביב בחוץ, הרחובות היו מלאים באנשים ובנהגים ובפקקים ולירי שוב איחרה לבית הספר. היא יצאה מהמכונית, נתנה לאמא נשיקה וחיכתה שהשומר יפתח לה את השער. הוא חייך למראה הילדה הירוקה ונתן לה כיף, כמו שתמיד נתן לילדים המגניבים בבית הספר.

לירי טיפסה במדרגות לכיתה שלה בריצה. הנעליים הצהובות היו דווקא נוחות מאוד. היא הגיעה לכיתה ד2, הסדירה את הנשימה ופתחה את הדלת.

אוי ואבוי.

32 זוגות עיניים ועוד מורה אחת הביטו לעברה בתדהמה. 32 תלמידות ותלמידים ועוד מורה אחת, כולם לבושים רגיל לגמרי. ואז, אחרי שתי שניות של דממה מוחלטת נשמע הצחוק.

ואיזה צחוק זה היה. התפרצות רועמת של כיתה שלמה. עשרות ילדים שצוחקים בצרחות עד שזולגות להם דמעות מהעיניים. המורה ניסתה להשתיק אותם אבל לירי שמה לב שמדי כמה שניות בורח לה צחקוק שהיא לא מצליחה לשלוט עליו.

״יום פיגמות זה מחר,״ הצליחה המורה להגיד בסוף, ״היום אנחנו מתכוננים למבחן הגדול בחשבון שיהיה אחרי החג.״

ואז הוסיפה: ״הצלחת להצחיק אותנו אחרי כמה חודשים קשים ועצובים, את הצפרדע הכי מתוקה שראיתי בחיים.״

סוף סוף הכיתה נרגעה ולירי הלכה למקום שלה ליד נעמה בפנים מושפלות ובוערות ממבוכה.

כשנשמע הצלצול להפסקה לירי לא רצתה לצאת מהכיתה. לא התחשק לה שיתחילו שוב לצחוק עליה. אמא ואבא לא יכלו להגיע לבית הספר עם בגדים להחלפה, אז היא תישאר כל היום בכיתה.

אבל נעמה מצאה באיזו מגירה כובע מצחיק, ומיקה התעטפה בבד פרחוני. ״עוד כמה ימים פורים,״ אמרו לה, ״הכל בסדר״

לירי ירדה איתן לחצר והיתה הצפרדע היחידה בבית הספר. כולם הסתכלו עליה. זה היה משונה, אבל גם קצת מיוחד.

״למה התחפשת״ שאלה אותה ילדה קטנה מכיתה א. היא הסתכלה למעלה על לירי במבט קצת מעריץ.

״התחפשתי לילדה לא רגילה,״ אמרה לירי, ואז נתנה לילדה כיף ורצה אל החברות שלה.

|״משעמם לי,״ אמר יונתן אחרי ארוחת הצהריים. ״אני יכול לשחק במחשב״

אבא שלו עיקם את האף. ״כשאני הייתי בגילך״ התחיל ויונתן ידע בדיוק איך זה יגמר.

״היינו נפגשים כל הילדים ברחוב ומשחקים בכדור עד החושך,״ המשיך אבא.

״תגיד תודה שבכלל היה לכם רחוב, או כדור,״ אמרה סבתא שבדיוק נכנסה למטבח.

״כשאני הייתי ילדה, לא היינו סתם קונים כדור. היינו מכינים אותו מערימה של סמרטוטים. ומשחקים איתו בשדה, לא ברחוב.״

״תגידי תודה שהיו לך סמרטוטים. לאדם הקדמון גם זה לא היה. וגם לא שדות,״ צחק יונתן.

 אתה לא היית מצליח להעביר יום אחד בלי המחשב או הטלפון,״ אמר אבא והקפיץ פרח כרובית לפיו.

ליונתן כבר נמאס לשמוע על הילדים של פעם. ״ואני אומר לך שלא רק שאני יכול לחיות כמוך או כמו סבתא, אלא כל היום אני אחיה בדיוק כמו האדם הקדמון.״

״מממ״ פקפק אבא.

״ביי״ יונתן כבר היה ליד הדלת.

״לאן אתה הולך״ שאל אבא.

״החוצה. לאדם הקדמון לא היה בית,״ אמר יונתן ויצא במהירות מהבית לפני שאבא יעצור אותו.

הוא ירד שלוש קומות )ברגל, כמובן. לאדם הקדמון לא היתה מעלית( ויצא לגינה. מאחורי הבנין היתה חניה מבטון, אבל מלפנים היה שטח קטן של דשא ומסביבו שיחי נוי.

הוא החליט לבנות מחסה. אם היה לו מסור, היה יכול לקצוץ כמה ענפים מהשיחים ולהקים סוכה. אבל לא היה לו מסור, וגם לא חבל כדי לחבר את הענפים אחד לשני, וסביר להניח שהשכנים לא ישמחו אם יתחיל לנסר כאן שיחים. הוא פשוט יצטרך לקוות שלא יטפטף גשם.

אולי כדאי להתחיל ללקט את ארוחת הערב. בין שיחי הנוי צמחו כמה עשבים שוטים שהגנן לא הספיק לעקור. יונתן ידע שדווקא אלה יכולים להיות ארוחת ערב מזינה. דבר ראשון הוא קטף חמציץ וכרסם אותו. טעים. הוא בחן את קבוצות העלים הירוקים - לבנים שעל האדמה. אלה היו עלי סרפד, והוא ידע שאפשר להכין מהם קציצות או סלטים, אבל איך יוכל לקטוף את העלים הקוצניים בלי כפפות או מספריים לאדם הקדמון לא היו כפפות וגם לא מספריים. הוא קטף כמה עלי חוביזה שצמחו ביניהם וניסה לכרסם אותם כמו שהם. היה להם טעם של עלים.

אוקיי, חשב, זה הזמן לגלות את האש. הוא הביא כמה אבנים וסידר אותן במעגל.

״מה אתה עושה״ שמע פתאום קול לידו. הוא הרים את ראשו. גיל, השכן מקומה שניה שלמד כיתה מעליו בבית הספר, עמד שם עם הכלבה שלו בוני.

״אני מנסה להדליק אש בלי גפרורים,״ ענה יונתן במבוכה, אבל להפתעתו גיל התיישב לידו ואמר ״מגניב״.

הם ניסו להכות אבן באבן. ראשון התחיל גיל ואז, כשכאבו לו הידיים, העביר את האבנים ליונתן, שהיכה בהן עד שפגע לעצמו באגודל בטעות.

״לא נראה לי שאלה האבנים הנכונות,״ אמר בסוף והשליך אותן הצידה. ״ראיתי פעם שיותר קל לעשות את זה אם מסובבים במהירות מקל עץ.״,

בחצי שעה הבאה הם חיפשו מקל מתאים, אבל כשמצאו מקל שהיה בדיוק מתאים, בוני החליטה שזה המשחק שלה, תפסה את המקל בפיה והתחילה לברוח. מיד הפכו הילדים לציידים והתחילו לרדוף אחריה.

״לך אתה מהצד הזה ואני ארוץ לצד השני״ צעק יונתן. ״נתפוס אותו באמצע.״

אחרי מאמצים רבים הם הצליחו לתפוס את הממותה, סליחה, את בוני, אבל המקל היה כבר לעוס ורטוב ואי אפשר היה להשתמש בו כדי להדליק מדורה.

גם הם היו כבר מרוחים בבוץ בגלל מסע הציד. השמש כמעט שקעה ונהיה קריר.

יונתן קטף עוד חמציץ וכרסם אותו ואז כיבד גם את חברו לשבט.

פתאום בוני השמיעה נביחה ואבא של יונתן יצא מחדר המדרגות והתקדם לעברם. יונתן ראה שאבא שלו מסתכל על מעגל האבנים בלי המדורה ועל החמציצים שהוא וגיל כירסמו.

ואז הוציא אבא פיסת גיר מהכיס והחל לצייר על אבן גדולה.

כשגמר את הציור היה שם סיר קצת עקום מעלה אדים וחץ שמצביע למעלה.

יונתן הבין מיד.

״אתה בא אלי לארוחת ערב״ שאל את גיל.

״״בטח,״ אמר חברו לשבט, ״אני רק מחזיר את בוני הביתה ובא.״

״אולי עדיף שתתקלח לפני שהוא מגיע,״ הציע אבא כשעמדו ליד דלת הדירה בקומה השלישית.

״מצטער,״ ענה יונתן, ״עוד לא המציאו את המקלחת.״

הוא השאיר את הנעליים המלוכלכות על שטיח הכניסה ונכנס ישר למטבח. מזל שהמציאו את מרק הכרובית.